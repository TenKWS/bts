---
layout: post
title: Někdo to rád sladké
subtitle: Behind the Screens
author: scherrer.txt
thumbnail: /assets/bts-15-thumb.png
img: /assets/bts-15-thumb.png
order: 16
---

Podporuju normalizaci užívání návykový látky — kvůli mindfulness. Další článek zpoza obrazovek.

---

#### Obsah

{% toc %}

---

## Krátký úvod
Vždycky jsem si *myslel*, že mám rád whiskey. Nebo že bych ji měl mít rád. Popíjení whiskey mi přijde jako něco, co je společensky přijatelné, taková docela běžná „chlapská“ věc. Něco, co když řeknu, že dělám rád a pravidelně, nejspíš nezpůsobí udivený zvednutí jednoho obočí nebo znechucené nakrčení nosu. Všechny ty reklamy, filmy, seriály a ostatní média, který konzumujeme, se na našem způsobu nahlížení na svět prostě podepisují.

## Whiskey je pití sebevědomých
Mad Men, Breaking Bad, Peaky Blinders, Suits, HIMYM, Archer, Dexter, Sherlock, House of Cards, Better Call Saul, Two and a half man. Casablanca, Godfather, Inglorious Basterds, American Psycho, Iron Man, Blade Runner, Pulp Fiction, The Big Lebowski, Goodfellas.

Namátkou filmy a seriály, kde mužská postava pije whiskey. Postava, kterou někdo napsal a do ruky ji dal sklenku whiskey, aby o ní vytvořil nějaký dojem. Je to jednoduchá zkratka. Daná postava nepije třeba pivo, protože pivo je příliš málo sofistikovaný, protože pivo je příliš working-class, protože pivo je pivo, ale vyznat se ve whiskey? To chce vytříbený charakter. A peníze. A čas na kultivaci téhle záliby. Například mlíko pijou většinou psychopati a záporáci, čaj pijou buď briti nebo asiati, společenský, sofistikovaný ženy pijou červený víno, pivo je pití mladých studentů nebo lidí bez ambicí a whiskey si dávají sebevědomí intelektuálové. Čistou vodu evidentně nepije nikdo, výjimečně když zapíjí prášky. Tohle je Drink-Based Characterization trop. Trop je motiv/myšlenková zkratka, který nám pomáhá vyprávět příběhy a chápat postavy na základě často stereotypních představ. Každý klišé je trop, ale ne každý trop je klišé.

Problém je, když tyhle zkratky/symboliku, co fungujou v kontextu spotřební zábavy, aplikujeme na něco tak nuancovanýho, jako je reálný život. Stereotypy jsou v nejlepším případě omezenecký a ignorantský, v nejhorším reálně nebezpečný.

## Výlety do Skotska a Irska
Když mi bylo čerstvě 18, začal jsem chodit do Whiskey Shopu na Pekařské, kde každý pátek probíhaly ochutnávky. Komorní akce pro zhruba 10-15 lidí. Majitel shopu byl hodně zapálený a jezdil i do Skotska a Irska, měl i dobrý vztahy s těma nejznámějšíma palírnama. Ke každý degustaci měl hodně zajímavý výklad a chystal nám i nějaký chuťovky k podpoření celýho zážitku — chlebík, nakládaný okurky, rajčata, šunky, salámy, sýry, ovoce. Vždycky to nějak zajímavě spároval, aby to sedělo k tomu, co jsme degustovali. Jestli mě pamět neklame, tak nám jednou doporučil usrknout whiskey, dipnout okurku do hořcice a zajíst to s ní. Zní to divně, ale fakt to fungovalo. 

Odmalička jsem docela dost velký požitkář, ale dělal jsem to automaticky. Právě tyhle krátký, hřejivý návštěvy do Skotských a Irských vysočin mi pomohly si naplno zvědomit, jak je krásný si to dělat krásný. Když se člověk naučí drobný rituály, kterýma si prožitek udělá příjemnější. Jak si věci nejlíp vychutnávat, jak poznávat tóny různých chutí a vůní, celkově jak poznat dobrý alkohol. Mindfulness much?

Dát si „sklenku nebo panáka večer na relax“ je hrozně zprofanovaná představa. Začíná ale dávat smysl, když se pozastavím nad tím, co se v ní skrývá. Jasně, často je to alkoholismus. Taky je to ale způsob, jak zastavit čas a přimět se vychutnat si pomíjející okamžik. A to pak nemusí v rovnici figurovat panák, může to být pivo, čaj, kafe, čokoláda, jídlo — často to jsou věci, požitky, který zaměstnávají naplno ty smysly, kterým jinak nedávám moc prostoru. Řekl bych, že u mě je to cokoliv, kde nehraje příliš velkou roli zrak nebo sluch — a to občas rád jen tak sedím a poslouchám hudbu po albech, od první do poslední skladby. Což je teda samo o sobě zkušenost k mání.

## Výlety do Karibiku
První výlet do světa rumů jsem zažil díky tomu, že jsem byl součást organizačního týmu Konference Glorious; jedním z bodů VIP programu byla totiž řízená skupinová ochutnávka rumů. Ochutnávaly se dost vzácný i docela běžný lahve. Nechyběl bohatý výklad a zasvěcení do určitých rituálů, jak podpořit zážitek. Nahřátí sklenky s alkoholem v dlaních, aby se líp projevila vůně; kroužit s tekutinou po stěnách panáku, aby se otevřela chuť a zároveň aby šlo poznat, jak je alkohol viskózní; *opravdu* se zaměřit na vůni a barvu. Skvělá zkušenost.

Do tý doby jsem si myslel, že jsem na whiskey. Po druhým panáku rumu jsem tehdy zjistil, že jsem se celou dobu pletl. Ne, že by mi whiskey vůbec nechutnaly, ale stálo hodně času a energie najít nějakou, která by mi sedla. S rumem to tak těžký nebylo. Tahle ochutnávka pro mě byla jedním z formativních momentů.

> „Jo, tak tobě nechutná tady tahle lahev? To protože tomu hovno rozumíš, vole.“

## Bariéry
Když to srovnám, oba prostory byly super. Lidi se o alkoholu rádi bavili, zapáleně ho sbírali a navzájem si doporučovali zajímavý lahve. První bariérou, kterou ale nový člověk musel překonávat, je slovník. Snažil jsem se sám rozklíčovat, co znamená „rašelinitý“ nebo „nakouřený“. Mohl jsem se zeptat. Místo toho jsem ale zkoušel extrémy a hledal, což mě přivedlo na zajímavější cestu.

Druhou bariérou bylo ego. V obou případech se nešlo vyhnout lehkýmu závanu povýšenosti/přezíravosti vůči odchylkám v chutích/preferencích a vůči nováčkům celkově. Tak jako jinde, rumoví a whiskey „odborníci“ mají kolektivně ustálený etalony kvality a toho, co je „skvělá“/„pravá“ whiskey/rum — „pravá“ z hlediska vnitřních, subjektivně zažitých vlastností, ne úplně z hlediska původu, obsahu, způsobu výroby a věcí kolem. Prostě takový to „Tohle je pravá whiskey, protože jsem to řekl a protože to řeklo X lidí, který znám.“

Estery, kámo, co to kurva znamená? Co to je za pojem? Jak se, když každý vnímáme chuť trochu jinak a máme každý trochu víc/míň jiný slovník, vlastně můžeme shodnout na tom, co znamená který slovo? Proč je sladký univerzálně sladký pro všechny?

Jsem rád, že mám vrozený odpor vůči autoritám a neschopnost vycítit nepsaný pravidla (autism much?). Kdybych na tuhle hru přistoupil, rumy bych si tím zkazil, protože bych pil jen to, co ostatní považují za kvalitní, ze strachu, že se shodím tím, že tomu nerozumím.

## Rumový znalec
Na nějakou dobu jsem se rumům přestal věnovat. Pak ale můj kamarád Stalin začal pracovat v brněnským Baru, který neexistuje. Při jedný návštěvě jsem si vzpomněl, že můj oblíbený rum byl vždycky Non plus ultra od A.H. Riise — už ani nevím, kdy a jak jsem se k týhle diagnóze dostal. Každopádně jsem měl chuť. Nebylo těžký si všimnout, že bar zdobí několik desítek rumových lahví. Rumy se v ten večer staly králičí norou; Alenka stála u dveří a králík ji zval dál.

Ten večer jsem ochutnal několik dalších rumů. Barmana jsem požádal, ať mi dá ochutnávkový panáky, což prošlo, protože konexe. — běžně se to nedělá, jsou prostě buď malý nebo velký panáky. Domů jsem si vzal celý jejich menu, ze kterýho jsem odstříhal všechno, co mě nezajímalo. Zůstal mi jen fragment s rumy. 

Moje další návštěvy vypadaly tak, že jsem se podíval, co bych si dal, a po dvojících si objednával panáky. Ty jsem ochutnával, porovnával a prožíval. Pocity a poznatky jsem si zapisoval do messenger chatu se sebou, abych to měl jednoduše po ruce. Hodnotil jsem vůni, chuť a pak i texturu. Z menu jsem postupně odškrtával. Stala se z toho výzva — ochutnat všechny rumy v BKN.

V době psaní článku mám v rumovém deníku 91 zápisů. Zmíněný rum od A.H. Riise, Non Plus Ultra — což je v překladu „Nic víc není“ — zatím dostál svýmu jménu. Objevil jsem ale spoustu rumů, který jsou skvělý, zajímavý, naprosto překvapivý a nebo který mi vrací vzpomínky na dávno zapomenutý časy.

Ze všech rumů v BKN jsem ochutnal přes půlku; původní cíl se lehce změnil — teď ochutnávám rumy všude. Chci jich poznat co nejvíc. Pokud někde mají rum, který jsem ještě neměl, tak si ho dám. Za ten zhruba rok a kousek, co tohle dělám, nevím o rumech zdaleka všechno a čistě po chuti bych pravděpodobně nepoznal konkrétní lahev. Není to pro mě důležitý. Znalost příběhu lahve nebo palírny neovlivňuje to, jestli si rum dokážu vychutnat víc nebo míň. Často ale ovlivňuje očekávání a ryzost zážitku v tom, že „přece taková dobrá palírna neudělá něco, co mi nechutná,“ a to je blbý, těžko se tenhle předsudek potlačuje a mám vypozorovaný, že pak hodnotím líp rumy, který bych jinak hodnotil přísněji. Lepší je o tom nic nevědět, vychutnat, zapsat a pak teprv, když už je zážitek prožitý, se o tom od barmana něco dozvědět. Nebo se naučit od upoutávky odprostit a nevytvářet si dopředu očekávání.

> „Tobě chutnaj sladký rumy? K těm dobrým, lepším, se ještě musíš propít. To je totiž ten kvalitní alkohol, chápeš.“

## Co jsem o sobě zjistil
Nemám rád, když mi někdo říká, co mám mít rád. Mám rád sladký rumy. Moje cesta vedla od těch nejsušších, nejuzenějších, nejnakouřenějších whiskey k sladkým rumům a rumovým elixirům.

Aby člověk poznal sám sebe, musí poznat svět. Bylo to do velký míry pravidelný a cílený poznávání světa rumů, co mi otevřelo další obzory. Experimentování a zkoušení nových věcí je tím jednodušší, čím častěji to dělám. Stačí se tomu otevřít v jedný oblasti života a propíše se to všude. Klasický snowball effect.

K tomu, abych se rumům věnoval, nepotřebuju komunitu. Nepotřebuju to s někým řešit, radit se, sdílet zážitky. Nepotřebuju točit stories, hrát si na experta, psát si to do bia na instagramu, dělat/chodit na zážitkový kurzy. Je to věc, kterou si dělám sám pro sebe. Nestojí na tom moje identita. Jo, občas někomu doporučím něco, co si myslím, že by mu na základě chuťových preferencí mohlo chutnat, ale to je čistě situační. Hromada mých známých pravděpodobně doteď nevěděla o tom, že takhle piju rumy.

To, že jsem se soustředil na sebe a na svoje vlastní prožívání věcí, mi pomohlo se odprostit od nánosů cizích názorů. Zvědomil jsem si, co mám rád a co ne, sžil jsem se s tím a nenechal jsem si to vymluvit. Rád si občas zaexperimentuju a dám si nějakou whiskey, ale to jen výjimečně a protože chci, ne protože mi to někdo nacpe. Naposledy jsem si takhle dal Suntory Toki a bylo to velmi příjemný. Ale za to mohla i společnost, kterou jsem tehdy měl.

Přiznám se, že i já občas sklouznu k nějaký podivný formě pocitu nadřazenosti, když vidím si někoho dávat do panáku led. Tohle totiž efektivně zabíjí veškerý nuance chuti a vůně, kterou ten panák má. Navíc se tím zbytečně ředí. Doteď si pamatuju ten šok, když jsem si ten stejný panák dal s ledem a bez ledu — a když jsem si ten stejný panák dal v pokojový teplotě a pak  ochlazený o čtyři stupně. Ty rozdíly byly propastný. Jenže kdo jsem já, abych jim říkal, jak si mají vychutnávat věci. Nebo se jim za to smál. A proč bych si o sobě měl myslet něco víc? Let’s just enjoy things, brány není potřeba hlídat. Nic se nezkazí, když budou lidi volně objevovat a interagovat s tím, co mají rádi; tak, jak jim to vyhovuje. Navíc, třeba je pro to nějaký zajímavý důvod, takže fajn příležitost pro pokec a výměnu zkušeností. Krátký self check a naštěstí ze mě tenhle elitářský snobismus rychle vyprchá.

## Jak hodnotím
Rumy hodnotím na škále 1-7; tři pozitivní (dobrý, lepší, nejlepší), tři negativní (špatný, horší, nejhorší) a jeden neutrální stupeň. 5 rumů mám na nejvyšší příčce. Dohromady 42 rumů mi chutnalo, 16 mi přišlo neutrálních, 32 mi nechutnalo. Rumy ochutnávám od začátku znova, zkušenosti z minulosti neberu, protože se na ně nedokážu podívat současnou optikou a srovnat je s rumy, co jsem měl nedávno. Proto číslo rumů, který mi nechutnaly, není příliš vysoký — protože chybí klasický Havany, Millonaria, Zacapy, Morgany, Bacardi, Heffrony a Republicy. Tenhle typ běžných/koktejlových rumů mi nechutná, protože jsou schválně dělaný tak, aby ani neurazily, ani nenadchly a pily se buď s colou nebo na ledu.

Měl jsem rum, co chutnal jako tekutý dřevo, lékořicový pendrek nebo rajčatová polívka. Měl jsem rum, jehož aftertaste jsem cítil ještě tři hodiny v krku, i rum, co měl sametovou, až lehce sirupovou texturu na jazyku. Rum, co chutnal jako moje oblíbený čokoládovo-karamelový belgický pralinky; rum, který chutnal tak, jak voněla stodola ve Švýcarsku; rum, co voněl po dešti a chutnal jako říční kameny. Rum, ve kterým šlo cítit moře a písečná pláž.

## Moje oblíbený rumy

#### A. H. Riise Non Plus Ultra
- Ve vůni vanilka a dřevo, lehce sušené švestky;
- Chuť jemná, sladká, dřevitá; velmi jemně karamelová; dlouho příjemně hřeje v krku;
- Sametová textura

#### Belmont Coconut Spirit
- Krásná, sladká vůně; lehce dřevitá, vanilková a čokoládová; tóny kokosu;
- Chuť spíš sladká a jemná; silně kope, ale i tak/právě pro to velmi příjemný na pití;
- Sametová, lehce sirupová textura;

#### Millonario Kuytchi
- Ve vůni karamel a čokoláda;
- V chuti karamel, čokoláda, skořice a vanilka; připomíná perníček/vánoční cukroví;
- Sametová textura;

#### Naga Shani
- Vůně velmi bohatá; dřevo, sušené švestky
- Tekutý dubový dřevo; tóny sušených švestek, vanilky, kokos;
- Hladká, olejovitá textura;

#### Deadhead Dark Chocolate Monkey
- Ve vůni silná, bohatá čokoláda a karamel; velmi sladké; vrací mě do dětství;
- Chuť karamel a čokoláda, velmi jemné a příjemné;
- Jemná, sametová textura;
