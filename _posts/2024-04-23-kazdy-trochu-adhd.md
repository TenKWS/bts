---
layout: post
author: scherrer.txt
title: "Každý jsme trochu ADHD | Behind the Screens | by Scherrer.txt"
name: Každý jsme trochu ADHD
release: 2024/04
perex: Z toho titulku se mi chce zvracet. A doufám, že i vám. Mělo by. Další článek zpoza obrazovek.
order: "17"
thumbnail: "https://raw.githubusercontent.com/scherrer-txt/bts/master/assets/thumbs/bts-17-thumb.png"
---

### Obsah
{:.no_toc}

* TOC
{:toc}

---

> Člověk na vozíku fakt těžko vyjde schody do pátýho patra. Můj vozík není vidět. Ale to neznamená, že neexistuje a že je pro mě jednoduchý ty schody vyjít.

## Krátký úvod
Někdy zhruba v roce 2019/2020 jsem se začal víc zajímat o duševní zdraví. Necítil jsem se, že jsem úplně normální. Kdo četl moje předchozí články, ví, že jsem měl odmalička dost divný zájmy; byl jsem celkem zvláštní dítě. Potřeboval jsem to pojmenovat. Spadl jsem do králičí nory různých diagnóz a symptomů.

Jedinej způsob, jak si pro sebe potvrdit nebo vyvrátit jakoukoliv možnou diagnózu bylo přijmout ji jako pravděpodobnou, a hledat věci, který ji potvrdí nebo vyvrátí. Vědecká metoda v praxi. Žádná z těch diagnóz se mnou ale dlouho nezůstala. I když do nějaký míry seděla, po přečtení výpovědí/žitých zkušeností lidí, co se s těma nemocema potýkají, jsem tam žádný větší pojítko neviděl.

Jedna z věcí, která se ke mně ale dost často vracela, bylo ADHD. Když jsem se svěřil svým tehdejším kamarádům, dostalo se mi odpovědí, že „*to má přece tak trochu každej*“ a že „*to určitě není validní výmluva pro to, že seš nespolehlivej flákač*“, a že bych se sebou „*měl rozhodně něco začít konečně dělat, protože chodit furt pozdě není normální*“, a že „*zapomínat nebo neposlouchat to, co ti někdo říká, je taky fakt blbý*“.

Well, guess what, není to normální — na tom se shodneme. Což ale trochu popírá to, že „*ADHD má přece každej*“, protože kdyby to měl opravdu každej, tak je všechno z předchozího odstavce přece „*normální*“, nebo?

Tohle píšu jako relativně čerstvě diagnostikovaný člověk s ADHD a autismem. Čau všem, co tohle čtou.
## Ne, ADHD fakt nemají všichni
Kdo si tohle fakt doopravdy, neironicky myslí, by si měl umýt ruce, má na nich krev. Krev lidí, kteří tohle poslouchají celej svůj život, nevyhledaj pomoc, a rozhodnou se to ukončit. A je jich hodně. [Existují](https://www.ncbi.nlm.nih.gov/pmc/articles/PMC5371172/) totiž [studie](https://www.ncbi.nlm.nih.gov/pmc/articles/PMC7779592/), který jednoznačně spojují ADHD se zvýšeným rizikem (*a počtem*) sebevražd, sebevražedných pokusů nebo sebevražedných myšlenek. Osobně se se sebevražednýma myšlenkama potýkám sem tam taky. Let me remind you, zdravý počet suicidal thoughts je 0 (*slovy: nula*).

Říct, že „*ADHD jsou občas všichni*“ je podobně debilní, jako říct „*Každej má občas cukrovku*“ nebo „*Každej je občas chudokrevnej*“ nebo „*Každej má občas epilepťák*“ nebo „*Každej jsme na něco alergickej*“. Což je blbost, že jo? *Jo, je.*

### Proč ADHD nemají všichni, i když to tak vypadá?
1. Sociální sítě a zrychlená doba. Rychlý přístup k levnýmu dopaminu dělá to, že samozřejmě všichni sedíme na záchodě s mobilem a konzumujeme obrovský kvanta obsahu. Na tuhle hladinu informací a dopaminu si pak naše mozky zvyknou a vyžadujou ji konstantně, jinak jsou podstimulovaný, lidově řečeno se „*nudí*“. Může to připomínat ADHD, ale není to doopravdový ADHD, protože ↓
2. Pokud člověk dokáže ráno vstát bez sebemenších problémů, dokáže si rychle osvojovat a udržovat zvyky, dovede dávat reálný časový odhady, takže dělá práci vždycky včas, v termínu a nechodí skoro nikdy pozdě, nedělá mu problém něco začít dělat a následně dokončit, nemá problém s krátkodobou pamětí, nemá problém s nedostatkem motivace nebo naopak s extrémním množstvím energie, nemá problém se soustředit/pracovat v rušným prostředí, nemá problém s udržováním sociálních vztahů, nemá problém s exekutivníma funkcema celkově — souslovím „*nemá problém*“ myslím to, že to má nezanedbatelný dopad na kvalitu života — tak se ani při nejlepší vůli nemůžeme v tomhle případě o ADHD bavit.
3. ADHD-like projevy chování může u neurotypických (čti: *normálních*) lidí vyvolat spousta věcí. Stres nebo náhlý životní změny, násilí nebo zneužívání, zanedbávání, finanční problémy, taky problémy se spánkem, a taky úzkost, která může vyvolávat neklid, impulzivitu, nemožnost koncentrace a tím i hyperaktivitu. Bipolární porucha se taky může projevovat dost podobně, jako ADHD, stejně tak OCD. A konečně, zneužívání psychoaktivních substancí může taky přivodit symptomy ne nepodobný ADHD.

### Proč je špatně říkat, že ADHD mají všichni?
1. Zlehčuje to dopad ADHD. ADHD je chronická nepozornost, hyperaktivita a impulsivita, významně ovlivňuje fungování v různých oblastech života, jako je škola, práce a vztahy. Nejsou to občasný potíže s koncentrací, občasný zapomínání nebo roztěkanost — je to dlouhotrvající stav, který může mít hluboký dopady na každodenní život.
3. Zpochybňuje život lidí s ADHD. Lidi s ADHD čelí stigmatizaci, diskriminaci a mylným představám o svý nemoci. Tvrdit, že „*každý má trochu ADHD*,“ zpochybňuje zkušenosti lidí s ADHD a zjednodušuje problémy, kterým čelí ve světě, který není ohleduplný k jejich potřebám.    
4. Podporuje šíření dezinformací. ADHD je klinicky uznávaná porucha uvedená v Diagnostickém a statistickém manuálu duševních poruch (DSM-5). Tvrdit, že „*každý má trochu ADHD*,“ podporuje šíření dezinformací o povaze ADHD a přispívá k nedorozumění o duševních poruchách obecně. Navíc je to lež, ADHD má podle současných studií zhruba každý dvacátý člověk. Zatím. Víc jich odhalených není.
5. Odrazuje od vyhledání pomoci a podpory. Pokud jsou příznaky ADHD odmítány jako *normální odchylky* v chování, je míň pravděpodobný, že jedinci, kteří by mohli mít prospěch z vyšetření a léčby, vyhledají pomoc. To může oddálit diagnózu a ve výsledku zhoršit dopad ADHD na jejich život.


> Sebediagnóza je naprosto validní nástroj toho, jak si pomoct. No matter what anyone tries to tell you.

## Sebediagnóza je první krok
Sebediagnóza je první krok k tomu, aby se něco — cokoliv — mohlo dít. Příklad: ráno vstanu, motá se mi hlava, je mi na omdlení, cítím, že budu každou chvilkou zvracet, jsem bledej, necítím prsty, potím se, ale je mi zima — to je asi průser? Další logický krok je jít za doktorem, že?

Když hoří barák, tak hasiči automaticky z garáže nevyrazí sami, někdo nejdřív na místě musí vyhodnotit, že to je průser, zavolat hasiče a ti pak teprv vyrazí. To stejný sanitka nebo policie. Příklad z mýho byznysu — někdo nejdřív musí zjistit, že ho třeba nikdo nebere moc vážně, protože má nic moc logo, aby mi napsal, že potřebuje změnu.

Sebediagnóza je první krok. Ne vždycky se potvrdí jako správná. Hasiče, záchranku i policii je teda lepší volat i v případě pouhýho podezření, lepší je si být jistý. Z mýho oboru — někdy třeba není problém v logu, ale v brandingu nebo marketingu nebo produktu, a logo je jen špička ledovce. To se děje. A je to v pohodě. Mý klienti nejsou odborníci, já jo, proto mě platí. A jsem tu i od toho, abych ten problém rediagnostikoval, pokud je to nutný, a vyřešil symptomy.

Takže pokud si o sobě kdokoliv myslí, že mají cokoliv, já osobně nemám důvod jim nevěřit. Je jen na nich, jestli se rozhodnou s tou sebediagnózou něco dělat a třeba vyhledat odbornictvo. Odbornictvo, který jim — jako já v designu — řekne, jestli je jejich domnění platný nebo mylný, a dál s tím pracuje.

Blbý je, že „*vyhledat odbornictvo*“ se milionkrát líp řekne/napíše, než udělá. Slovy klasika, „[ani očko nenasadíš](https://youtu.be/SiUz_akTmcY)“. Spousta z nás má pořád sklony svoje duševní trápení zlehčovat. Zároveň samotná povaha našich duševních trápení nám často brání v tom, je řešit. Člověk s depresemi prostě svoje deprese řešit často nemůže. Člověk s ADHD prostě bude furt zapomínat na to, že má někam zavolat nebo napsat. To tak prostě je. A v neposlední řadě, odbornictvo je tak extrémně přetížený, že pokud někdo chce řešit svoje duševní trápení, tak s tím nejdřív musí přežít minimálně půl roku, než vůbec dostanou nějaký termín. A to je prostě na někoho moc. V lepším případě to nebudou řešit a budou žít objektivně míň kvalitní a spokojený život, v horším případě to celý ukončí.

„*Ještě jednou mě někdo pošle někam za psychologem a fakt si ten mozek z hlavy vystřelím*[^1]“ je sentiment, který po svý vlastní diagnóze docela dost chápu. Jedna věc je pořád někoho někam posílat — což je mimochodem fakt debilní způsob, jak se někomu snažit „*pomoct*“ —, druhá věc je vědět, že to není jak vzít si číslo objednávky v mekáči a počkat pět minut. Ten proces hledání, čekání a objednání trvá měsíce, klidně i roky. A je plný bariér, který hromadu lidí, kterým má pomoct, paradoxně zastraší, demotivuje a odradí.

> Nejdřív je potřeba problém pojmenovat, pak se s ním dá teprv pracovat

## Sebediagnóza je naprosto validní
**Sebediagnóza je naprosto validní nástroj pomoci[^2]. No matter what anyone tries to tell you.** Sami sebe známe mnohem líp, než jak nás zná někdo jiný. Sami se sebou trávíme nejvíc času, z první osoby vidíme naše akce a neustále vnímáme tok myšlenek v našich mozcích.

Stojíme u zející rány v našem mozku, z který teče krev a hnis, a dokud si neřekneme: „*Jo, tohle je průser*,“ tak nám nic nepomůže. Nejdřív musíme vědět my sami, co s náma je. Často stačí mít jen představu nebo hypotézu.

Sebediagnóza ale není jen nástroj pro pomoc zvenčí, ale především nástroj pro to, jak pomoct sami sobě. Jak věci, který se nám dějí/stavy, který máme/emoce, který (ne)cítíme dát z rámečku „Nevím, prostě se cítím tak nějak *nijak*“ do rámečku „*Je se mnou pravděpodobně X a/nebo Y*“. Místo neurčitýho, abstraktního, rozblemcanýho pocitu máme v ruce něco, co nám pomůže líp pochopit to, co se nám děje/stalo.

Na internetu často čtu boomerský nářky nad tím, že dneska každý mladý člověk potřebuje ve svým biu na Instagramu mít písmenkovou polívku, ať už je to LGBTQIA+, NB nebo ADHD/ASD/PTSD nebo cokoliv jinýho[^1]. Že mladí lidi mají potřebu být zajímaví a vyčnívat nad ostatní a nálepkovat se[^1]. To je samozřejmě blbost. Není zajímavý patřit do vlastně už docela velký skupiny lidí. A není zajímavý bejt nemocnej. Jasně, existují lidi, kteří mají patologickou potřebu pozornosti, ale to je taky diagnóza sama o sobě, takže tam je nálepka vlastně na místě, akorát nepřesná. I tak je takových lidí mizivý procento. Většina z nás, co má nějakou nálepku v biu, ji tam má ze dvou důvodů:
1. Aby ostatní onálepkovanci poznali, že patříme do stejnýho kmene (*snižuje to konverzační tření, říká to vlastně to, že* „*když mi napíšeš, tak tě pravděpodobně budu chápat*“)
2. Aby neonálepkovanci věděli, že interakce s náma bude trochu jiná, než na co jsou zvyklí (*ozvu se ti, až budu chtít; buď si s tebou budu psát tři týdny v kuse nebo se tři měsíce neozvu; budu možná až moc upřímný/otevřený, protože reálně nerozumím tomu, proč něco někomu neříct*)

Osobně rozhodně nemám problém, že se „*patnáctiletý holky na tiktoku ohání ADHD nebo autismem*“[^1]. V první řadě, co je komukoliv co po tom? V druhý řadě, když bude víc lidí s ADHD, tak já fakt určitě nebudu mít míň problémů s tím svým, budu jich mít furt stejně. Zároveň nevidím důvod, proč by si někdo o sobě něco vymýšlel, aby dostal směšný internetový bodíky. Zároveň, díky otevření tématu duševních chorob na sociálních sítích má hromada lidí konečně možnost si o sobě něco uvědomit. Třeba jako Alena Spálenská, která právě [díky TikToku přišla](https://denikn.cz/928918/diagnozu-adhd-u-sebe-odhalila-az-na-vysoke-skole-diky-tiktoku-nyni-o-ni-siri-osvetu/) na to, že má ADHD; teď studuje psychologii a šíří osvětu o ADHD skrz profil [Můj ADHD mozek](https://www.instagram.com/muj_adhd_mozek). Skoro 12 tisíc lidí se díky ní učí, jak s tím žít. Mnohem míň exponovaný příklad toho, jaký má diagnóza účel, napsala třeba tatérka [Kačka na Threads](https://www.threads.net/@tetovacky_od_kacky/post/C1ceyW-r_iZ).

Jo a jen taková poznámka bokem — sebediagnóza i diagnóza jsou obě subjektivní záležitosti. Akorát při sebediagnóze se diagnostikuje sám subjekt, při diagnóze hodnotí subjektivně pozorovatelstvo. Deset psychiatrů by jednoho člověka posoudilo deseti různýma způsobama. Neexistuje objektivní měřítko toho, kdo ještě je a kdo už není ADHD nebo ASD; i přes veškerý DSM manuály pořád záleží na konkrétním člověku, na jeho úsudku a na tom, jestli je podle nich pacientstvo dostatečně hyperaktivní nebo autistický. To říkám pro jistotu předem, než mi někdo bude chtít tvrdit, že nějaký odbornictvo má patent na pravdu. Jako jo a ne. Je složitější.

> Nikdy nebylo tak jednoduchý se nechat diagnostikovat a léčit bez toho, aby nemocným lidem někdo strkal cepín přes oční důlek do mozku

## Epidemie duševních chorob
I tak by se dalo shrnout to, co se teď děje na celým světě. [Každý desátý dítě](https://www.ncbi.nlm.nih.gov/pmc/articles/PMC10551769/) v Americe má ADHD, celosvětově [každý dvacátý](https://www.ncbi.nlm.nih.gov/pmc/articles/PMC7508636/). U dospělých [je to podobný](https://www.ncbi.nlm.nih.gov/pmc/articles/PMC7916320/). A to ani nemluvím o depresích, autismu, úzkostech, hraničářích nebo bipolárech a ostatních. Skoro to působí, že nikdy předtím v historii nebylo tolik duševně nemocných lidí. Jenže nikdy předtím v historii lidstva nebyly tak dostupný informace, nebylo tak jednoduchý se o duševní zdraví zajímat, nebylo tak jednoduchý se nechat diagnostikovat a naučit se s tím pracovat (od nedávna dokonce i bez toho, aby nemocným lidem někdo strkal cepín přes oční důlek do mozku[^3]) — a to i přes to, že jsem pár řádku dozadu říkal, že to není easy. Není. Ale je to furt objektivně nejvíc easy ever.

Vypůjčil bych si název knihy Filipa Titlbacha — [Byli jsme tu vždycky](https://www.goodreads.com/book/show/60309940-byli-jsme-tu-v-dycky). Nebyl jazyk na to, abychom dokázali říct „*tohle je porucha pozornosti, takovýhle to má projevy*“; místo toho se říkalo, že jsme „*neklidní*“, „*netrpěliví*“, „*horliví*“, „*přelétaví*“, „renesanční lidé“. A buď jsme se maskovali dostatečně dobře a „*zapadli jsme*“ nebo jsme byli ~~blázni~~ excentričtí jedinci s hlavou v oblacích, neschopní se soustředit, rebelové, vyvrženci[^4].

Sokrates. Hypatia. Alexandr. Archimedes. Hannibal. Caesar. da Vinci. Michelangelo. Newton. Mozart. van Gogh. Darwin. Lincoln. Edison. Tesla. Hemingway. Curie. Albert Einstein. Woolf. Warhol. Plath.
Všichni tihle jmenovaní se zapsali do lidských dějin. U každýho z nich mají historici důvodný podezření, že měli buď ADHD, autismus a/nebo trpěli depresí.

To, co se teď jeví jako „*epidemie*“ ve skutečnosti žádná epidemie není. Když Portugalci a Španělé začali objevovat Nový svět, taky se zničehonic nezačal generovat nový kontinent — byl tam celou dobu. Jen konečně Evropani měli možnosti na to, aby mohli objevovat. S objevem různých nových druhů rakoviny dramaticky vzrostl počet lidí, co na tyhle nový druhy rakoviny umírali. Nemocných nepřibývá, je jich furt stejně. Jen máme lepší chápání různých nemocí, lepší nástroje jak je identifikovat.

> If you can’t handle me at my worst, you don’t deserve me at my best

## Duševní choroba jako výmluva
Hele, jo. Občas je to fakt lákavý se vymluvit na to, že já vlastně za nic nemůžu, že jsem jenom chudák, co mu mozek nemozkuje tak, jako ostatním. Že moje ADHD chodí pozdě, já ne. Ale realita je jinde. Svoje ADHD a autismus beru jako součást toho, jakej jsem. Bez toho bych takovej nebyl. Je to něco, co ode mě nejde oddělit, ani kdybych sebevíc chtěl. Má to svoje neuvěřitelně silný stránky, ale i fakt na hovno zápory. It is what it is. I tak ale dělám [hromadu](bezcasi-ktery-meni-zivot) různých [věcí](beru-5-prasku-kazdy-rano) pro to, aby se mi s tím žilo dobře. Autismus a/nebo ADHD fakt není superschopnost. Jestli něco, tak je to mentální opičí pracka[^5].

Jsem řád v chaosu. Moje aktivity, můj život, moje zájmy, všechno je to chaos. Cokoliv, co dělám, ale má nějaký řád a strukturu. V jednu chvíli píšu blog, kóduju web, dělám design, upravuju fotky, ochutnávám rumy, studuju neurovědu a filozofii, v další chvíli pečlivě ukládám, třídím a organizuju, formátuju poznámky, uklízím v počítači a pojmenovávám složky, přeskládávám. Mám chaos v celku, ale řád v detailech. Pohybuju se v cyklech „*napáchat šílenej bordel*“ a pak „*perfektně uklidit bordel*“. Je to nevyzpytatelný, ale ani kdybych sebevíc chtěl, tak to nezměním. A nechci. Nechci měnit to, jakej jsem, jen pro to, aby někdo jinej *něco*. Buď mě lidi berou takovýho, jakej jsem, anebo ne. S obojím jsem v pohodě. A jsem fakt rád, že se mi posledních pár let daří mít kolem sebe podobně zmagořený lidi. Je to pěkný. V mým světě jsou „*normální lidi*“ ti v menšině, „*ti nemocní*“, „*ti hendikepovaní*“, kterým „*mozek nemozkuje správně*“.

Mít ADHD a autismus pro mě znamená mít zodpovědnost. Zodpovědnost za to, že se učím umět vysvětlit, co se se mnou děje. Jedna věc je mít jakýkoliv problém, druhá je umět ho odkomunikovat. Že nechodím pozdě, protože mám ostatní na párku, ale protože jsem ztracenej v čase, nemám reálný odhad a vždycky vycházím z ideální varianty, ne z reality. Že lidi neghostuju schválně, ale že reálně „sejde z očí, sejde z mysli“. Že nejsem na online psaní, ale mnohem radši se sejdu na pivku, u čaje, u kávy, protože irl vnímám líp a víc než na mobilu nebo u počítače, kde mi pozornost tahá miliarda záložek a hýbajících se věcí. A že když neodepíšu hned, ať napíšou jindy znova. Odpovím vždycky, i když to prostě občas trochu trvá.

Všechno má nějakou příčinu. Když vytvořím nějaký problém/situaci, neříkám „*no jo, to je to moje ADHD*“, říkám „*oukej, tohle se stalo, je to blbý, pojďme zkusit udělat XY, protože AB mi nefunguje*“. Shodit to na „*ADHD*“ je výmluva. Vysvětlit, proč mi některý věci dělají problém, je legit — ještě víc je to legit v momentě, kdy přijdu s nějakým možným řešením. Jsem designer, přemýšlím designově, všechno je to jen o tom se iteracema dostat do funkčního modelu.

Naštěstí moc zkušeností s tím, že by mi někdo do očí řekl, že se „*vymlouvám*“, nemám. Doufám, že je to díky tomu, jak tyhle věci komunikuju. S čím mám ale až moc zkušeností je bohužel to, že přesně odkomunikuju svoje potřeby, ale druhá strana je ignoruje. Důvod nesdělí, jen se pak později diví, že XY nefunguje, když jsem přesně říkal, co potřebuju, aby XY mohlo fungovat. To je pak trochu blbý, [ale nenaděláš nic](https://youtu.be/SiUz_akTmcY?t=435).

Člověk na vozíku fakt těžko vyjde schody do pátýho patra. Můj vozík není vidět. Ale to neznamená, že neexistuje a že je pro mě jednoduchý ty schody vyjít.


---
## Poznámky pod čarou
{:.no_toc}

{: data-content=“footnotes“}

[^1]: - Přesný citace nemám, ale narazil jsem na tyhle názory na Threads. Tam je diskuze o sebediagnóze docela živá a vyjadřuje se k ní v různý podobě různou formou kde kdo.
[^2]: - [Tohle](https://www.threads.net/@jsemjosie/post/C4dOs5AsDr5) a [původní Thread](https://www.threads.net/@brain.curiosities/post/C4YyU9lMEud)vlákno to za mě shrnuje docela dobře
[^3]: - Lobotomie. A fakt se i používal cepín (obrovská jehla na led). Ilustrace [tady](https://images.saymedia-content.com/.image/c_limit%2Ccs_srgb%2Cq_auto:eco%2Cw_625/MTc2MjYwOTc5MjUwODMyNTU3/a-hole-in-the-head.webp). Kdo by si o tom chtěl přečíst víc, tak [tady](https://cs.wikipedia.org/wiki/Lobotomie).
[^4]: - Koho by to zajímalo, tady je na to studie, nazvaná „[Who says this is a modern disorder? The early history of attention deficit hyperactivity disorder](https://www.ncbi.nlm.nih.gov/pmc/articles/PMC4694551/)“
[^5]: - Přání, který se vyplní špatně; byla o tom [epizoda Simpsonů](https://cs.wikipedia.org/wiki/Zvláštní_čarodějnický_díl); v praxi si přeješ třeba hromadu peněz a nejnovější Mercedes, ale dostaneš hromadu prošlých bankovek a model autíčka nebo si přeješ světovej mír, ale dostaneš vyhlazení lidstva.