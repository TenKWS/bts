---
layout: post
author: scherrer.txt
title: "Pirátství je morálně v pohodě | Behind the Screens | by Scherrer.txt"
name: Pirátství je morálně v pohodě
release: 2024/05
perex: Pirátství jako forma protestu a způsob získání svých práv nazpátek. Další Behind the Screens.
order: "00"
thumbnail: "https://raw.githubusercontent.com/scherrer-txt/bts/master/assets/thumbs/bts-17-thumb.png"
---

### Obsah
{:.no_toc}

* TOC
{:toc}

---

## Rychlý úvod
Shodneme se, že krást věci je blbý. Ukrást auto, peníze, identitu — to se prostě nedělá. Taky se nedělá to, aby zaměstnavatel vykořisťoval zaměstnance, vyplácel jen minimální mzdy, zaměstnával na švarce, neplatil daně, neproplácel přesčasy. Nesluší se manipulovat s ostatními lidmi a cíleně šířit nepravdy, o to hůř za účelem vlastního zisku. Špehovat, prodávat citlivá data. Lhát a podvádět. Nelegální a/nebo nemorální věci se prostě nedělají.

**Argument, že piráti jsou líní si věci kupovat nebo že „*kradou*“ jen protože můžou, je dezinformace. Koupit si hru nikdy nebylo jednodušší. Zato *vlastnit* hru je čím dál těžší. S jakýmkoliv jiným médiem je situace dost podobná.**

Což mě vrací k prastarý otázce: má právo zloděj volat po „*spravedlnosti*“?

## Být chudý je jako být postižený‽
Tohle bude docela hot take. Nechci snižovat tělesný nebo mentální postižení (*což je škatulka, do který sám patřím*), jen zkusit celou problematiku zasadit do perspektivy.

Projev chudoby je v současný době podle mě podobný fyzickýmu/mentálnímu znevýhodnění. Chudí i hendikepování jsou vyloučení z „*běžných*“ aktivit, střetávají se s předsudky, obě skupiny jsou buď záměrně ignorovaný („*žádní takoví lidé nejsou, o ničem nevíme*“) nebo patronizovaný („*je škoda, že nemůžou žít jako my, normální ostatní*“) nebo rovnou infaltilizovaný („*chudáčci, nemůžou za sebe ani pořádně rozhodovat*“). Obě skupiny mají výrazně horší vyhlídky na kvalitní život. Jsou častěji náchylnější na civilizační choroby a jsou velmi citlivý na vývoj sociální politiky. Každý zdražení, každý snižování dávek, každý „*tohle se normálních lidí netýká, takže to není potřeba*“ na ně dopadá velmi, velmi tvrdě. Jako syn umělkyně/samoživitelky docela dobře vím, o čem mluvím.

Řekl bych, že se situace začíná konečně měnit a nový generace už nemají hlavy zaražený v prdelích. Boomeři budou furt mlít cosi o nefunkčnosti inkluze, ale koho to zajímá. Začíná se měnit to, že „*postižení*“ (*ať už čímkoliv*) už přestává být překážka pro čím dál víc aktivit a činností, které „*normální*“ lidé dosud brali jako výhradně jejich aktivitu. Sám to vidím třeba u videoher. Ještě donedávna panovalo přesvědčení, že postižení lidi videohry hrát přece nemůžou, protože to fyzicky nejde a teda proč by se na ně měl brát jakýkoliv ohled. Středověk počátku tisíciletí je za náma a hry teď vyhrávají různé Accessibility Awards a přístupnost je jedno z hlavních témat současnýho videoherního průmyslu (*vedle témat jako sexuální útoky, nerovnost pracovních příležitostí, systemický rasismus a diskriminace*).

Tady zmíním, že sice samozřejmě existuje aspoň nějaký šance se z chudoby dostat — zatímco vyléčení fyzickýho/mentálního hendikepu je mnohem, mnohem těší.

### Dvě největší lži dnešní doby
Znevýhodněný člověk si nevybral, že se tak narodí. Ani chudý člověk. Ale přesto na tuhle okolnost obě skupiny doplácí, jako kdyby za to mohly. Jsme krmeni forbesovskými success stories, který v nás nepřímo vyvolávají pocit toho, že když jsme chudí, můžeme si za to sami, že jeto důkaz naší vlastní nekompetence nebo pochybení. Že chudí lidi jsou líní, protože cesta z chudoby je přece snadná — stačí víc pracovat. Jenže to naprosto ignoruje veškerý privilegia lidí, co mají možnost si tohle myslet, případně možnost si myslet, že se za svůj úspěch zasadili výhradně oni sami. A to je první lež, kterou jsme všichni zbaštili i s navijákem — kdo víc maká, má víc peněz; z chudoby se dokáže člověk sám vypracovat.

Že by pomohly kurzy finanční gramotnosti? Ty jsou užitečný jen v momentě, kdy má člověk s čím pracovat. Když neumím vařit, bez přísad se to jen z knihy nenaučím — musím mít přísady. To stejný peníze — když je nemám, a musím neustále hasit ohně v podobě složenek a neočekávaných výdajů, tak fakt nemůžu investovat do stříbra, bro. Je extrémně drahý být chudý nebo fyzicky/mentálně znevýhodněný.

Druhá největší lež je, že s dobrým vzděláním si člověk najde práci hned. Rozhodně ne. Je neuvěřitelně těžký si najít práci, která je placená aspoň trochu normálně a má zároveň rozumný nároky. Setkávám se denně s inzeráty, kde na pozici designerů hledají firmy celý jednočlenný kreativní a marketingový oddělení, za 30 tisíc měsíčně v hrubým. Kdyby to nebylo tak smutný a šílený, tak je to k smíchu.

## Jsme rukojmí korporací
Velký firmy jako Adobe, Amazon, Google, Spotify, Netflix a Activision Blizzard, nás drží jako rukojmí. Společně se svými zaměstnanci.

Jejich úspěch už nezávisí na tom, že přináší nějakou skutečnou hodnotu nebo kvalitu do životů svých zákazníků. Jejich úspěch závisí na zavalení trhu množstvím obsahu, který dohromady i při průměrný úspěšnosti, vydělá mnohem víc, než jeden geniální produkt (*jehož tvorba je často dost riziková*). Jejich úspěch závisí na tom, že užívání těchto služeb není úplně „*pohodlné*“, ale „ *ne tak otravné, aby to někoho donutilo odejít*“. Což je zajímavá poloha. Hodně mi to připomíná příručku CIA pro sabotéry z 2. světový, která v podstatě říkala, že nejlepší formou sabotáže je nenápadný, dlouhodobý tvoření mikroproblémů. Jejich úspěch závisí na tom, že nám u hlavy drží zbraň, nabitou náboji „*zrušíš předplatné a o všechno přijdeš, nebudeš moct dělat svoji práci, život se ti značně zkomplikuje*“.[^1] A jejich zisky, z předplatných a reklam, jdou především do kapes akcionářům, k běžným zaměstnancům se dostane jen mizivý procento (*[Adobe](https://www.theregister.com/2023/03/20/adobe_pay/), [UPS, Disney](https://www.marketplace.org/2023/08/01/for-their-ceos-ups-delivers-and-disneys-the-happiest-place-on-earth/) a [jiní](https://www.business.org/finance/accounting/hourly-wages-ceo-vs-employees/)*).

## Korporací, který nehrajou fér
Rád bych u videoherního průmyslu ještě chvíli zůstal. Je to totiž průmysl, který se vyvíjí neuvěřitelným tempem, proto je v určitým slova smyslu pionýrem věcí, s kterýma se pak s prodlevou setkávají i ostatní odvětví. Podobně pokrokový je za mě ještě content streaming.

V gaming industry existuje pojem DRM. Je to soubor metod, který má chránit digitální díla před nelegálním kopírováním.[^2] Někteří si pamatují, že při instalaci hry museli zadávat nějaký registrační klíč — to je DRM. Někteří ví, že jsou hry, co i když jsou pro jednoho hráče, tak jdou hrát jen online — taky forma DRM. Ze všech různých způsobů ochrany je ale jeden, který se do historie zapsal nesmazatelně — Denuvo. Pro mě je to ztělesněním toho, co je s „*válkou proti pirátstvím*“ špatně. Hry, který byly chráněný Denuvem, totiž měly dvě nepříjemný vlastnosti:
1. Člověk, který si legálně koupil Denuvem chráněnou hru, měl až [drastickým](https://www.howtogeek.com/400126/what-is-denuvo-and-why-do-gamers-hate-it/) způsobem [zhoršený](https://arstechnica.com/gaming/2021/07/denuvo-drm-removed-from-upcoming-strategy-game-dev-blames-performance-impact/) uživatelský/hráčský zážitek — oproti pirátovi, který se s Denuvem nesetkal a jeho zážitek byl tedy mnohem kvalitnější
2. Denuvo nejen, že zhoršovalo kvalitu zážitku, ono ani dost dobře [nefungovalo](https://en.wikipedia.org/wiki/Denuvo?useskin=vector#History). Trvalo to sice tři roky, ale crackeři byli pak schopní drtivou většinu velkých herních titulů zbavit týhle ochrany v řádu hodin a dnů
Takže nejen, že platící byli ve výsledku šikanovaní za to, že si hru koupili — byli šikanovaný naprosto zbytečně. A podobný je to i se Spotify, Netflixem, Adobe a hromadou dalších.

## Jde to i jinak
V době, kdy fungují projekty jako Linux, Affinity, Semplice, Obsidian, DaVinci, které jsou buď prakticky zadarmo nebo za jednorázový poplatek. V době boomu indie her a open source programů, mi přijde pláč velkých firem, že přichází o zisky, jako neopodstatněný a směšný. Jsou tu totiž jasný cesty, jak mít adekvátně naceněný produkt, který funguje a přináší hodnotu. O to ale korporátům jako Netflix nebo Activision Blizzard aktuálně moc nejde. Teda jejich zaměstnancům třeba jo, protože je [v jejich klecích](https://www.polygon.com/22622396/activision-blizzard-toxic-culture-qa-customer-service-report) drží zbytky zápalu a nadšení; zdá se ale, že vyšším manažerům a akcionářům je to úplně u prdele. Tragikomickým příkladem budiž to, co se v [Activision Blizzard děje posledních 10 let](https://www.denofgeek.com/games/activision-blizzard-lawsuit-major-events-history-everything-explained/). A podobných případů je mnohem víc.

Softwarovým firmám podle mě úplně uniká pointa. Jejich problémem není to, že jim nějaký jeden člověk z Horní dolní krade software — jejich problém by měl být především ten, že leckteré jiné velké firmy a podniky jejich software kradou, ačkoliv by nemusely a neměly. Počet profesionálů a firem, s kterými jsem jako spolupracoval, kteří měli třeba kradené Adobe, Cinema 4D a/nebo AutoCAD nebo hrubě porušovali licence jiných třetích stran, byl doslova omračující. Podobně profesionálové a firmy, který platí schválně levnější licenci pro osobní užití, ačkoliv by měli platit licenci pro profesionály/firmy. To je skutečný problém. Jedna firemní licence zpravidla stojí tolik, co deset běžných licencí — to znamená, že užívání nesprávných licencí přináší výrobcům jednu desetinu výdělku, který jim náleží.

Nesnažím se o whataboutism, snažím se jen ilustrovat, že podle mě běžný spotřebitel doplácí na zbytečně nafouknutý problém.

## Současný stav není správný
Úspěšně jsme znormalizovali platit si až dvě desítky různých digitálních služeb. Novoroční trend příspěvků na Thread, kdy lidé psali seznamy všech svých předplatných, to jasně ukazuje.
 
Problematický je, že k tvůrcům se z těchto subscriptions nic nedostane. Spotify i YouTube mají tak vyhraněný podmínky, že na svůj podíl z těchto předplatných dosáhne jen málokterý tvůrce — a když dosáhne, je to [doslova pár dolarů](https://www.nytimes.com/2021/05/07/arts/music/streaming-music-payments.html). Většina tvůrců je odsouzena ke spolupracím/sponzorství třetích stran nebo k prodeji merche nebo třeba ziskům z živýho hraní. Pokud je hlavní motivace předplácení si YouTube Premium podpora tvůrců, tak jsou tu mnohem lepší kanály, přes které lze tvůrce podpořit přímo (*Patreon, HeroHero, OnlyFans, nebo třeba ty peníze poslat rovnou na účet a neživit služby, co si berou z darů až 20 %[^3]*).

Subscription-based model neznamená „*vlastnictví*“ — znamená to, že si obsah pronajímáme.

Není správný, že nám výrobní/distributorské monopoly aktivně brání v tom, abychom měli alternativy k SaaS tím, že hry, hudba a často už ani filmy nevychází na hmotných nosičích — a když už nějaký film vyjde i hmotně, tak stojí násobně víc, než je cena předplatného na Netflix, HBO Max nebo Disney+; když nějaký hra vyjde v „*krabicové*“ verzi, tak uvnitř je jen kód, který jde uplatnit často jen na konkrétní platformě.[^4] Není správný, že nevidím stejný obsah, jako Američani nebo Japonci, i když za službu platím srovnatelný peníze. Není správný, že když se vlastníci služby rozhodnou, že nadešel čas, tak mnou „*zakoupené*“ [hry a filmy prostě zmizí z nabídky](https://www.truetrophies.com/n21295/every-ps-now-game-removed). Není správný, že placení služby neznamená větší komfort — naopak, protože musím mít pro hraní některých her spuštěnou aplikaci, která má ale často [dost dramatický vliv na výkon PC](https://80.lv/articles/testing-reveals-games-with-denuvo-launch-up-to-four-times-slower/) a nebo svoje hry musím mít rozprostřený do několika různých platforem, takže nemám jednotnou knihovnu toho, co vlastním (*ani Steam není úplně všeobsahující řešení*). Není správný, že když si připlatím za nadstandard, jako je třeba 4K kvalita streamu, tak [nedostanu to, za co platím](https://www.youtube.com/watch?v=o4GZUCwVRLs). Není správný, že je proces reklamace výrazně nalomený ve prospěch peněženek akcionářů firem, ne platících konzumentů. Není správný, že free trial u softwaru není nápomocný pro vytvoření kompletní představy, protože je celkem běžná praxe v rámci free trialu uzamykat pokročilejší funkce programů.

Placení za tyhle často medvědí služby jen dál podporuje nekalý praktiky, který tyto firmy používají v neetický honbě za zisky — firmy, který pískají faul za pirátství, nás na straně druhý samy okrádají, akorát způsobem, který je díky lobbistům legální. Myslím tím [zákeřný systém mikrotransakcí](https://www.wired.co.uk/article/loot-boxes-predatory-monetization-games) jako [loot boxy](https://www.forbes.com/sites/jasonwosborne/2023/05/25/how-loot-boxes-in-childrens-video-games-encourage-gambling/) a pay-to-win mechaniky, [DLC a season passes](https://www.makeuseof.com/why-you-shouldnt-pay-for-season-passes-or-dlc/), který obsah celé jedné hry dělí za sérii paywallů. Nekalý praktiky ve formě záměrné [manipulace s upoutávkami](https://screenrant.com/video-game-trailers-gameplay-fake-cyberpunk-dead-island/), který absolutně nereflektují hotový produkt. Nekalý praktiky ve formě třeba [špehování přes televizi](https://www.sccfcu.org/your-smart-tv-may-be-spying-you/), [dark patterns](https://userpilot.com/blog/saas-billing-dark-patterns/), [Q-tip efekt](https://www.nirandfar.com/tech-companies-addicting-people-stop/), [maximalizace návykovosti služeb](https://www.bbc.com/news/technology-44640959) a [obtížný způsob rušení](https://www.cnet.com/tech/services-and-software/canceling-online-subscriptions-confusing-difficult-absurd-by-design/) předplatných. Nekalý praktiky ve formě záměrně [naprosto nekompetentní zákaznické podpory](https://hbr.org/2019/02/why-is-customer-service-so-bad-because-its-profitable). Nekalý praktiky jako [vykořisťování vlastních zaměstnanců](https://perfectunion.us/hollywood-workers-describe-working-conditions/) a [naprosto nevyhovující pracovní podmínky](https://www.reuters.com/technology/activision-threatened-spied-workers-amid-union-drive-us-agency-says-2023-03-31/). Nekalý praktiky jako [vydání nehratelných a neúplných her](https://medium.com/@asarav/most-aaa-games-are-not-worth-it-anymore-especially-at-launch-38fc5f7c253d), které pak prochází kolečkem nekonečných patchů, jen pro to, aby byly až za rok a půl hratelné na nějaké aspoň přijatelné úrovni.

SaaS firmy nám odkývou cokoliv, jen aby z nás vytahaly peníze. Klidně nám slíbí, že zaplacení poplatku rovná se zábava/práce bez pocitu provinění, i když to tak není. Ve skutečnosti to rozhodně není bez obětí; protože často trpí buď jedna nebo obě strany — zaměstnanci i zákazníci.

## Kdy je pirátství etický
Hlavní příklad etickýho pirátství je, když něco „*zpirátím*“ za účelem vyzkoušet si nějakou hru. Buď to chci udělat v bezpečným prostředí nebo aktuálně nemám peníze — pokud se mi hra líbí a já pak peníze mám, je moje morální povinnost autory náležitě odměnit tím, že si hru legálně koupím. Morálka je ale něco, co vymáhat nejde; přichází po zhodnocení aktuální situace učinit svobodné rozhodnutí, které je v souladu se společenskou dohodou. Pokud tohle rozhodnutí cokoliv negativně ovlivňuje, jde podle mě mluvit o nátlaku nebo o nesvobodě.
 
Pirátství je etický, když chci s médiem interagovat bez toho, aniž by platforma dělala všechno pro to, aby můj uživatelský zážitek komplikovala.

V případě softwaru je podle mě pirátství etický, dokud je výhradně pro moje osobní účely. Jakmile jeho využíváním pro sebe nebo někoho generuju dalšího zisk, je mojí morální povinností si software koupit. Pokud promítám film veřejně a vybírám vstupné, nebo jsem DJ a za hudební produkci beru honorář, je mojí morální povinností tak dělat v souladu se zákonem, tedy mít potřebné licence, a uhradit poplatky OSA (*Ochranný svazu autorský*). Ačkoliv je to imho parta zlodějů, kteří si berou výpalný za prodej nových, prázdných ssd/harddisků/paměťovek, [nehledě na jejich skutečný účel](https://www.idnes.cz/technet/pc-mac/autorske-poplatky-z-pametovych-karet-a-disku-se-konecne-snizily.A090114_164414_hardware_vse).

Sidenote: zisky umělců by mohly být mnohem vyšší, kdyby třeba majitelé restaurací a bister platili poplatky OSA. V běžné praxi tomu tak ale není, takže se skupina „*líných*“ a „*chudých*“ „*zlodějů*“ (*čti: pirátů*) rozšiřuje o drobné a střední podnikatele.

Pirátství je etický, když neexistuje jiný legální způsob, jak se k médiu dostat. Na tomhle je postavený koncept „*abandonware*“ — jde o software/hry, který je starý, není výrobcem podporován a dál se neprodává. Existují celé internetové archívy starých her, které není možné si normální cestou pořídit a hrát, díky kterým jsou legendární herní i softwarová díla znovu použitelná.

Podobně je za mě pirátství etický, když jsem za obsah už zaplatil, ale výrobce se rozhodl, že mi mnou zakoupený obsah znepřístupní. Příklad za všechny je třetí díl série Warcraft. Poté, co vyšel (*podle reakce hráčů zpackaný*) remaster, byl původní třetí díl smazaný z herní platformy Blizzardu (*jedné z těch, která má měřitelný negativní vliv na výkon PC při spuštění*). Neexistuje možnost si zahrát (*často i několikrát zakoupený*) původní třetí díl bez toho, aniž by hráči nebyli nucení si koupit remaster. Nebo se vydat na [Sedmimoří](https://en.wikipedia.org/wiki/Seven_Seas?useskin=vector).

Naprosto etický je pirátění knih, který jsou dlouhodobě nedostupný a jejich dotisk se neplánuje. Kde není žalobce, není soudce. Příkladem za všechny jsou díla Jiřího Kulhánka. Jeho starší knihy jsou beznadějně vyprodaný a k dotisku se pan Kulhánek staví **velmi** odmítavě. Jeho knihy se díky tomu prodávají na Aukru klidně za tisíce a desetitisíce korun. Pokud jde o výdělky, tyhle peníze podle mě patří autorovi stejně tak jako nakladateli. Pokud jde o čtenáře, já si fakt nemyslím, že všichni lidé, co četli třeba sérii Divocí a zlí, vůbec někdy drželi ty knihy v ruce — přesto je ale Jiří Kulhánek stále enigmatickým fenoménem český fantastiky. A je to právě pirátství, které na tomto statutu má obrovský podíl. Podobně to platí [u her](https://arstechnica.com/gaming/2017/09/eu-study-finds-piracy-doesnt-hurt-game-sales-may-actually-help/) i u [filmů](https://www.businessinsider.com/how-movie-piracy-is-impacting-releases-this-year-2022-5?op=1).

Podobně je na tom jakýkoliv archivářství — počin, který mladším generacím dává možnost interagovat s médii, který utvářely předchozí generace. Starý textový RPG hry, hry pro Amigu a PS1 a jiný obstarožní kousky softwaru; knihy, který se nedají vypůjčit v knihovně; černobílý a němý filmy, který se nedají skoro nikde legálně sehnat; to jedno CD, který si máma pouštěla, kde byl výběr toho nejlepšího z klasický hudby, ale nikde na Spotify to nejde najít. Zkrátka abandonware. Věci, na který už i jejich majitelé zapomněli. Kde není žalobce, není soudce. Kde není škoda, není přečin.

## Závěr
Celý téma je mnohem složitější, než jak bych se rád tvářil, že je. Zpoza svých dvou obrazovek rozhodně nevidím do každýho důsledku. Mým cílem není zpochybňovat placení za věci. Sám nabízím služby, které jsou nějak naceněné a rád za ně dostávám peníze, protože mi to pomáhá dál existovat v týhle sféře bytí.

Mým cílem ani není navrhnout jiný systém. Jsem naprosto v pohodě s tím, že ten současný budu kritizovat. Nepotřebuju (*a nedokážu*) navrhnout způsob, jak to udělat líp — podobně jako při recenzi knih/filmů/her nemusím knihy/filmy/hry sám umět napsat/natočit/vyrobit.

Snahou tohohle článku je trochu poodhalit to, že odevzdané placení za *všechno* nutně neznamená, že jsme morální, že podporujeme dobro nebo že to v konečným důsledku něco znamená. Sice je tohle heslo původně myšleno satiricky, ale zrovna tohle je za mě ten případ, kdy platí: „*There is no ethical consumption under capitalism*.“

Chybí tu možnost pro lidi, kteří z jakýhokoliv důvodu nemůžou disponovat možnostma, kteří mají „*normální*“ lidé. Nejdřív je prostě potřeba mít prachy, aby člověk měl prachy. Nejdřív je potřeba mít fyzický/mentální zdraví, aby člověk byl zdravej.

Poslední dobou hodně přemýšlím nad tím, jak se odstřihnout od predátorských taktik korporátů, kteří můj život berou jen jako dojnou farmu na data, který pak za účelem zvýšení zisků používají proti mně nebo proti lidem kolem. Teprve až zjevná neexistence jednoduchých, user-friendly/conscious-friendly, open-source alternativ ke Spotify,[^5] YouTube, Adobe[^6] a Slacku[^7] mi ukázala, jak těžký je vlastnit svoje věci. Teda do tý doby, dokud člověk nepronikne do OpenSource komunity, nenaučí se základy programování a nezačne používat komunitou vytvořené řešení problémů, které ani nečekal, že při odchodu třeba od Spotify bude mít. Ale tohle není něco, co by udělal běžný člověk. Sakra, není to ani něco, co bych já sám rok dozadu čekal, že teď budu dělat.

Závěr je takový, že žádný není. Jestli se ty osobně cítíš, že je v pohodě platit třeba za YouTube Premium kvůli tomu, že ti vadí reklamy/protože chceš podporovat tvůrce, ačkoliv reálně těm zmíněným tvůrcům jde promile toho, co platíš, tak kdo jsem já, abych ti říkal opak. Je to tvoje rozhodnutí. Já radši budu dál používat uBlock Origin a peníze budu posílat přímo tvůrcům, kteří mě baví napřímo, bez prostředníka, který tvůrce oškubává i o ty desetiny dolaru, který 

Jo a pro jistotu — neříkám, že je pirátství neškodný, nemyslím si, že „*právo na informace*“ se vztahuje na hry, filmy, seriály a beletrii;[^8] neříkám, že je v pohodě pirátit drahý software; neříkám, že autorstvo dostává už tak mizivou odměnu za svoji tvorbu a proto jim pirátství neubližuje. Ale to je snad jasný.


---

## Poznámky pod čarou
{:.no_toc}

{: data-content=“footnotes“}

[^1]: Kdyby to nebylo dost jasný, tak říkám, že nás velký firmy sabotují.
[^2]: Celý ten koncept má dost zajímavou historii, [doporučuju přečíst](https://en.wikipedia.org/wiki/Digital_rights_management).
[^3]: Za mě nejlepší cesta je si zřídit Ko-fi, jejich fee je 0-5 %, a oproti třeba Patreonu má hromadu [zajímavých výhod](https://miro.medium.com/v2/resize:fit:720/format:webp/1*bC62PRz6n9EY9RauJaRjeg.png)
[^4]: Tohle se fakt děje. Normální „*krabicovku*“ si už člověk nekoupí — a když jo, není v ní CD/DVD/nosič, ale jen kód. A když se firma rozhodne, že hra už není dost dobrá, z oficiálních míst prostě zmizí ([Warcraft 3](https://www.gamerevolution.com/news/456307-cant-buy-warcraft-3), [The Crew](https://www.reddit.com/r/gaming/comments/1c1y7h3/ubisoft_revoking_licenses_for_the_crew_preventing/)) a už nejde nainstalovat, spustit ani hrát.
[^5]: Tady teda alternativa je v podobě [Jellyfin](https://www.youtube.com/watch?v=jKF5GtBIxpM), ale dělal pro ne-programátory může být tvorba vlastního cloudovýho řešení knihovny obsahu dost náročná
[^6]: O alternativě v podobě [Affinity](https://affinity.serif.com/en-us/) vím, ale z druhý ruky vím, že bych ke svý práci stejně potřeboval i programy od Adobe
[^7]: Kecám, našel jsem tři — [Element](https://element.io/), [Mattermost](https://mattermost.com/) a [Zulip](https://zulip.com/)
[^8]: Beletrii jsem řekl schválně, protože pokud jde třeba o některý skripta nebo třeba o vědecký práce, tak tam naprosto nerozumím nastavený cenový politice a přijde mi pokřivená a amorální; studenti v tomhle systému doplácí na svoje studenství (*a tedy nedostatek financí, jsou odkázáni na podporu rodičů, což je privilegium, který každý nemá*), a vědci doplácí na absenci platforem/způsobů, který by jim umožnil práce publikovat bez paywallů (*ze kterých jim přitom často nejde ani koruna*)