---
layout: post
author: scherrer.txt
title: "Pirátství je morálně v pohodě | Behind the Screens | by Scherrer.txt"
name: Pirátství je morálně v pohodě
release: 2024/05
perex: Pirátství jako forma protestu a způsob získání svých práv nazpátek. Další Behind the Screens.
order: "00"
thumbnail: "https://raw.githubusercontent.com/scherrer-txt/bts/master/assets/thumbs/bts-17-thumb.png"
---

### Obsah
{:.no_toc}

* TOC
{:toc}

---

## [Rychlý úvod](#obsah)
Shodneme se, že krást věci je blbý. Ukrást auto, peníze, identitu — to se prostě nedělá. Taky se nedělá to, aby zaměstnavatel zaměstnával na švarce, neplatil daně, neproplácel přesčasy. Nesluší se manipulovat s ostatními lidmi a cíleně šířit nepravdy, o to hůř za účelem vlastního zisku. Špehovat, prodávat citlivá data. Lhát a podvádět. Nelegální a/nebo nemorální věci se prostě nedělají.

Což mě vrací k prastarý otázce: má právo zloděj volat po „*spravedlnosti*“?

## [Být chudý je jako být postižený‽](#obsah)
Tohle bude docela hot take. A pojďme si pro začátek vyjasnit jednu věc — slovo „*postižení*“ má tolik negativních konotací, že je mi z toho trochu zle (*schválně komu se při tom slovu vybaví někdo s Downovým syndromem?*). Takže ať se chápem a ať se necítím jako úplnej píčus, pro účely tohohle článku „*znevýhodnění*“ = „*postižení*“. I tahle rétorika má ale svoje úskalí — vůči slovu „znevýhodnění“ stojí v opozici „zvýhodnění“. To může působit dojmem, že „zdravý“ člověk má nějaký výhody — což může zdravé lidi paradoxně docela pobouřit (podobně, jako když se [diskutuje](https://medium.com/@mmartinezrodrigues/why-is-it-so-hard-to-talk-about-privilege-and-why-we-should-do-it-anyway-ef08b255e756) na téma [privilegií](https://www.psychologytoday.com/us/blog/feeling-our-way/201702/the-privilege-not-understanding-privilege) nebo když mají [sobě nějaká privilegia přiznat](https://www.youtube.com/watch?v=3E4s0RqCBzU)), protože z jejich úhlu pohledu zdraví přece není výhoda. No, minimálně pro účely tohohle článku (a z pohledu znevýhodněných lidí) bohužel je. Deal with it.

Projev chudoby je v současný době podle mě podobný fyzickýmu/mentálnímu znevýhodnění. Chudoba totiž není jen o ztrátě/nedostatku příjmu, ale i o ztrátě/nedostatku schopností/možností a ztrátě/nedostatku optimismu.[^1] Chudí i znevýhodnění jsou [vyloučení](https://www.betterhelp.com/advice/inclusive-mental-health/social-exclusion-impact-on-mental-health/) z „*běžných*“ aktivit, [střetávají](https://www.theguardian.com/us-news/2017/jul/05/us-inequality-poor-people-bad-choices-wealthy-bias) se s [předsudky](https://msutoday.msu.edu/news/2019/the-unpopular-truth-about-biases-toward-people-with-disabilities), obě skupiny jsou buď záměrně [ignorovaný](https://www.psychologytoday.com/us/blog/stop-the-cycle/201307/the-surprising-cost-ignoring-poverty) („*žádní takoví lidé nejsou, o ničem nevíme*“) nebo [patronizovaný](https://themighty.com/topic/multiple-sclerosis/patronizing-attitudes-towards-disabled-people/) („*je škoda, že nemůžou žít jako my, normální ostatní*“) nebo rovnou infaltilizovaný („*chudáčci, nemůžou za sebe ani pořádně rozhodovat*“). Obě skupiny mají výrazně horší vyhlídky na kvalitní život. Jsou častěji náchylnější na civilizační choroby a jsou velmi citlivý na vývoj sociální politiky. Každý zdražení, každý snižování dávek, každý „*tohle se normálních lidí netýká, takže to není potřeba*“ na ně dopadá velmi, velmi tvrdě. Jako syn umělkyně/samoživitelky docela dobře vím, o čem mluvím — ale pokud mi někdo bude chtít vysvětlit, jak se věci *skutečně mají*, jsem tomu otevřený.

Řekl bych, že se situace začíná konečně měnit a nový generace už nemají hlavy zaražený v prdelích. Boomeři budou furt mlít cosi o [nefunkčnosti inkluze](https://www.un.org/en/transforming-education-summit/why-inclusive-education-important-all-students), ale koho to zajímá. Začíná se měnit to, že jakýkoliv „*znevýhodnění*“ už přestává být překážka pro čím dál víc aktivit a činností, které „*normální*“ lidé dosud brali jako výhradně jejich aktivitu. Sám to vidím třeba u videoher. Ještě donedávna panovalo přesvědčení, že znevýhodnění lidi videohry hrát přece nemůžou, protože to fyzicky nejde a teda proč by se na ně měl brát jakýkoliv ohled. Středověk počátku tisíciletí je za náma a hry teď vyhrávají různé [Accessibility Awards](https://vgaawards.com/) a [přístupnost](https://www.gamingbible.com/news/fallout-games-surpass-5-million-players-day-206305-20240424) je jedno z hlavních témat [současnýho videoherního průmyslu](https://www.ign.com/articles/blizzard-reveals-diablo-4-will-have-over-50-individual-accessibility-features) (*vedle témat jako sexuální útoky, nerovnost pracovních příležitostí, systemický rasismus a diskriminace*).

Tady zmíním, že sice samozřejmě existuje šance se z chudoby dostat — zatímco vyléčení fyzickýho/mentálního znevýhodnění je mnohem, mnohem těší. Jednotící aspekt je ale pořád to, že pokud někdo neznevýhodněný nevytvoří pro znevýhodněné prostor nebo jim aktivně nenaslouchá, tak je velmi těžký žít kvalitní život.

### Dvě největší lži dnešní doby
Znevýhodněný člověk si nevybral, že se tak narodí. Ani chudý člověk. Ale přesto na tuhle okolnost obě skupiny doplácí, jako kdyby za to mohly. Jsme krmeni forbesovskými success stories, který v nás nepřímo vyvolávají pocit toho, že když jsme chudí, můžeme si za to sami, že je to důkaz naší vlastní nekompetence nebo pochybení. Že chudí lidi jsou líní, protože cesta z chudoby je přece snadná — stačí víc pracovat. Jenže to naprosto ignoruje veškerý privilegia lidí, co mají možnost si tohle myslet, případně možnost myslet si, že se za svůj úspěch zasadili výhradně oni sami. A to je první lež, kterou jsme všichni zbaštili i s navijákem — to, že kdo víc maká, má víc peněz; z chudoby se dokáže člověk sám vypracovat.

Že by pomohly kurzy finanční gramotnosti? Ty jsou užitečný jen v momentě, kdy má člověk s čím pracovat. Když neumím vařit, bez přísad se to jen z knihy nenaučím — musím mít přísady. To stejný peníze — když je nemám, a musím neustále hasit ohně v podobě složenek a neočekávaných výdajů, tak fakt nemůžu investovat do stříbra, bro. Je extrémně drahý být chudý nebo fyzicky/mentálně znevýhodněný.

Druhá největší lež je, že s dobrým vzděláním si člověk najde práci hned. Rozhodně ne. Je neuvěřitelně těžký si najít práci, která je placená aspoň trochu normálně a má zároveň rozumný nároky. Setkávám se denně s inzeráty, kde na pozici designerů hledají firmy celý jednočlenný kreativní a marketingový oddělení, za 30 tisíc měsíčně v hrubým. Kdyby to nebylo tak smutný a šílený, tak je to k smíchu.

## Jsme rukojmí korporací
Velký firmy jako Adobe, Amazon, Google, Spotify, Netflix a Activision Blizzard, nás drží jako rukojmí. Společně se svými zaměstnanci.

Jejich úspěch už nezávisí na tom, že přináší nějakou skutečnou hodnotu nebo kvalitu do životů svých zákazníků. Jejich úspěch závisí na zavalení trhu množstvím obsahu, který dohromady i při průměrný úspěšnosti, vydělá mnohem víc, než jeden geniální produkt (*jehož tvorba je často dost riziková*). Jejich úspěch závisí na tom, že užívání těchto služeb není úplně „*pohodlné*“, ale „ *ne tak otravné, aby to někoho donutilo odejít*“. Což je zajímavá poloha. Hodně mi to připomíná příručku CIA pro sabotéry z 2. světový, která v podstatě říkala, že nejlepší formou sabotáže je nenápadný, dlouhodobý tvoření mikroproblémů. Jejich úspěch závisí na tom, že nám u hlavy drží zbraň, nabitou náboji „*zrušíš předplatné a o všechno přijdeš, nebudeš moct dělat svoji práci, život se ti značně zkomplikuje*“.[^2] A jejich zisky, z předplatných a reklam, jdou především do kapes akcionářům, k běžným zaměstnancům se dostane jen mizivý procento (*[Adobe](https://www.theregister.com/2023/03/20/adobe_pay/), [UPS, Disney](https://www.marketplace.org/2023/08/01/for-their-ceos-ups-delivers-and-disneys-the-happiest-place-on-earth/) a [jiní](https://www.business.org/finance/accounting/hourly-wages-ceo-vs-employees/)*).

## [Korporací, který nehrajou fér](#obsah)
Rád bych u videoherního průmyslu ještě chvíli zůstal. Je to totiž průmysl, který se vyvíjí neuvěřitelným tempem, proto je v určitým slova smyslu pionýrem věcí, s kterýma se pak s prodlevou setkávají i ostatní odvětví. Podobně pokrokový je za mě ještě content streaming.

V gaming industry existuje pojem DRM (Digital Rights Management). Je to soubor metod, který má chránit digitální díla před nelegálním kopírováním.[^3] Někteří si pamatují, že při instalaci hry museli zadávat nějaký registrační klíč — to je DRM. Někteří ví, že jsou hry, co i když jsou pro jednoho hráče, tak jdou hrát jen online — taky forma DRM. Ze všech různých způsobů ochrany je ale jeden, který se do historie zapsal nesmazatelně — [Denuvo](https://en.wikipedia.org/wiki/Denuvo). Jde o program, který je integrovaný do herního kódu a který pro autorizaci potřebuje připojení k internetu. Pro mě je to ztělesněním toho, co je s „*válkou proti pirátství*“ špatně. Hry, který byly chráněný Denuvem, totiž měly tři nepříjemný vlastnosti:
1. Člověk, který si legálně koupil Denuvem chráněnou hru, měl až [drastickým](https://www.howtogeek.com/400126/what-is-denuvo-and-why-do-gamers-hate-it/) způsobem [zhoršený](https://arstechnica.com/gaming/2021/07/denuvo-drm-removed-from-upcoming-strategy-game-dev-blames-performance-impact/) uživatelský/hráčský zážitek — oproti pirátovi, který se s Denuvem nesetkal a jeho zážitek byl tedy mnohem kvalitnější
2. Denuvo nejen, že zhoršovalo kvalitu zážitku, ono ani dost dobře [nefungovalo](https://en.wikipedia.org/wiki/Denuvo?useskin=vector#History). Trvalo to sice tři roky, ale crackeři byli pak schopní drtivou většinu velkých herních titulů zbavit týhle ochrany v řádu hodin a dnů
3. Denuvo znatelně zatěžovalo procesor a díky nadbytečnýmu zapisování informací zásadně snižovalo životnost SSD disků.
Takže nejen, že platící byli ve výsledku šikanovaní za to, že si hru koupili — byli šikanovaný naprosto zbytečně a ještě jim to ničilo počítače. Podobný je to i se Spotify, Netflixem, Adobe a hromadou dalších.

## [Jde to i jinak](#obsah)
V době, kdy fungují projekty jako Linux, Affinity, Semplice, Obsidian, DaVinci, které jsou buď prakticky zadarmo nebo za jednorázový poplatek; v době boomu indie her a open source programů, mi přijde pláč velkých firem, že přichází o zisky, jako neopodstatněný a směšný. Jsou tu totiž jasný cesty, jak mít adekvátně naceněný produkt, který funguje a přináší hodnotu. O to ale korporátům jako Netflix nebo Activision Blizzard aktuálně moc nejde. Teda jejich zaměstnancům třeba jo, protože je [v jejich klecích](https://www.polygon.com/22622396/activision-blizzard-toxic-culture-qa-customer-service-report) drží zbytky zápalu a nadšení; zdá se ale, že vyšším manažerům a akcionářům je to úplně u prdele. Tragikomickým příkladem budiž to, co se v [Activision Blizzard děje posledních 10 let](https://www.denofgeek.com/games/activision-blizzard-lawsuit-major-events-history-everything-explained/). A podobných případů je mnohem víc.

Softwarovým firmám podle mě úplně uniká pointa. Jejich problémem není to, že jim nějaký jeden člověk z Horní dolní krade software — jejich problém by měl být především ten, že leckteré jiné velké firmy a podniky jejich software kradou, ačkoliv by nemusely a neměly. Počet profesionálů a firem, s kterými jsem jako spolupracoval, kteří měli třeba kradené Adobe, Cinema 4D a/nebo AutoCAD nebo hrubě porušovali licence jiných třetích stran, byl doslova omračující. Podobně profesionálové a firmy, který platí schválně levnější licenci pro osobní užití, ačkoliv by měli platit licenci pro profesionály/firmy. To je skutečný problém. Jedna firemní licence zpravidla stojí tolik, co deset běžných licencí — to znamená, že užívání nesprávných licencí přináší výrobcům jednu desetinu výdělku, který jim náleží.

Nesnažím se o whataboutism, snažím se jen ilustrovat, že podle mě běžný spotřebitel doplácí na zbytečně nafouknutý problém.

## [Současný stav není správný](#obsah)
Úspěšně jsme znormalizovali platit si až dvě desítky různých digitálních služeb. Novoroční trend příspěvků na Threads, kdy lidé psali seznamy všech svých předplatných, to jasně ukazuje.
 
Problematický je, že k tvůrcům se z těchto subscriptions nic nedostane. Spotify i YouTube mají tak vyhraněný podmínky, že na svůj podíl z těchto předplatných dosáhne jen málokterý tvůrce — a když dosáhne, je to [doslova pár dolarů](https://www.nytimes.com/2021/05/07/arts/music/streaming-music-payments.html). Většina tvůrců je odsouzena ke spolupracím/sponzorství třetích stran nebo k prodeji merche nebo třeba ziskům z živýho hraní. Pokud je hlavní motivace předplácení si YouTube Premium podpora tvůrců, tak jsou tu mnohem lepší kanály, přes které lze tvůrce podpořit přímo (*Patreon, HeroHero, OnlyFans, nebo třeba ty peníze poslat rovnou na účet a neživit služby, co si berou z darů až 20 %[^4]*).

Není správný, že nám výrobní/distributorské monopoly aktivně brání v tom, abychom měli alternativy k SaaS (*software as a service, subscription-based služby, který si musíme pravidelně předplácet*) tím, že hry, hudba a často už ani filmy nevychází na hmotných nosičích — a když už nějaký film vyjde i hmotně, tak stojí násobně víc, než je cena předplatného na Netflix, HBO Max nebo Disney+; když nějaký hra vyjde v „*krabicové*“ verzi, tak uvnitř je jen kód, který jde uplatnit často jen na konkrétní platformě.[^5] Není správný, že nevidím stejný obsah, jako Američani nebo Japonci, i když za službu platím srovnatelný peníze. Není správný, že když se vlastníci služby rozhodnou, že nadešel čas, tak mnou „*zakoupené*“ [hry a filmy prostě zmizí z nabídky](https://www.truetrophies.com/n21295/every-ps-now-game-removed). Není správný, že placení služby neznamená větší komfort — naopak, protože musím mít pro hraní některých her spuštěnou aplikaci, která má ale často [dost dramatický vliv na výkon PC](https://80.lv/articles/testing-reveals-games-with-denuvo-launch-up-to-four-times-slower/) a nebo svoje hry musím mít rozprostřený do několika různých platforem, takže nemám jednotnou knihovnu toho, co vlastním (*ani Steam není úplně všeobsahující řešení*). Není správný, že když si připlatím za nadstandard, jako je třeba 4K kvalita streamu, tak [nedostanu to, za co platím](https://www.youtube.com/watch?v=o4GZUCwVRLs). Není správný, že je proces reklamace výrazně nalomený ve prospěch peněženek akcionářů firem, ne platících konzumentů. Není správný, že free trial u softwaru není nápomocný pro vytvoření kompletní představy, protože je celkem běžná praxe v rámci free trialu uzamykat pokročilejší funkce programů.

Placení za tyhle často medvědí služby jen dál podporuje nekalý praktiky, který tyto firmy používají v neetický honbě za zisky — firmy, který pískají faul za pirátství, nás na straně druhý samy okrádají, akorát způsobem, který je díky lobbistům legální. Myslím tím [zákeřný systém mikrotransakcí](https://www.wired.co.uk/article/loot-boxes-predatory-monetization-games) jako [loot boxy](https://www.forbes.com/sites/jasonwosborne/2023/05/25/how-loot-boxes-in-childrens-video-games-encourage-gambling/) a pay-to-win mechaniky, [DLC a season passes](https://www.makeuseof.com/why-you-shouldnt-pay-for-season-passes-or-dlc/), který obsah celé jedné hry dělí za sérii paywallů. Nekalý praktiky ve formě záměrné [manipulace s upoutávkami](https://screenrant.com/video-game-trailers-gameplay-fake-cyberpunk-dead-island/), který absolutně nereflektují hotový produkt. Nekalý praktiky ve formě třeba [špehování přes televizi](https://www.sccfcu.org/your-smart-tv-may-be-spying-you/), [dark patterns](https://userpilot.com/blog/saas-billing-dark-patterns/), [Q-tip efekt](https://www.nirandfar.com/tech-companies-addicting-people-stop/), [maximalizace návykovosti služeb](https://www.bbc.com/news/technology-44640959) a [obtížný způsob rušení](https://www.cnet.com/tech/services-and-software/canceling-online-subscriptions-confusing-difficult-absurd-by-design/) předplatných. Nekalý praktiky ve formě záměrně [naprosto nekompetentní zákaznické podpory](https://hbr.org/2019/02/why-is-customer-service-so-bad-because-its-profitable). Nekalý praktiky jako [vykořisťování vlastních zaměstnanců](https://perfectunion.us/hollywood-workers-describe-working-conditions/) a [naprosto nevyhovující pracovní podmínky](https://www.reuters.com/technology/activision-threatened-spied-workers-amid-union-drive-us-agency-says-2023-03-31/). Nekalý praktiky jako [vydání nehratelných a neúplných her](https://medium.com/@asarav/most-aaa-games-are-not-worth-it-anymore-especially-at-launch-38fc5f7c253d), které pak prochází kolečkem nekonečných patchů, jen pro to, aby byly až za rok a půl hratelné na nějaké aspoň přijatelné úrovni.

SaaS firmy nám odkývou cokoliv, jen aby z nás vytahaly peníze. Klidně nám slíbí, že zaplacení poplatku rovná se zábava/práce bez pocitu provinění, i když to tak není. Ve skutečnosti to rozhodně není bez obětí; protože často trpí buď jedna nebo obě strany — zaměstnanci i zákazníci. Subscription-based model neznamená „*vlastnictví*“ — znamená to, že si obsah pronajímáme.

## [Kdy je pirátství etický](#obsah)
Hlavní příklad etickýho pirátství je, když něco „*zpirátím*“ za účelem vyzkoušet si nějakou hru. Buď to chci udělat v bezpečným prostředí nebo aktuálně nemám peníze — pokud se mi hra líbí a já pak peníze mám, je moje morální povinnost autory náležitě odměnit tím, že si hru legálně koupím. Morálka je ale něco, co vymáhat nejde; přichází po zhodnocení aktuální situace učinit svobodný rozhodnutí, který je v souladu se společenskou dohodou. Pokud tohle rozhodnutí cokoliv negativně ovlivňuje, jde podle mě mluvit o nátlaku nebo o nesvobodě.
 
Pirátství je etický, když chci s médiem interagovat bez toho, aniž by platforma dělala všechno pro to, aby můj uživatelský zážitek komplikovala.

Pirátství je podle mě etický, dokud je výhradně pro moje osobní účely. Jakmile jeho využíváním pro sebe nebo někoho generuju dalšího zisk, je mojí morální povinností si software koupit. Pokud promítám film veřejně a vybírám vstupné, nebo jsem DJ a za hudební produkci beru honorář, je mojí morální povinností tak dělat v souladu se zákonem, tedy mít potřebné licence, a uhradit poplatky OSA (*Ochranný svazu autorský*). Ačkoliv je to imho parta zlodějů, kteří si berou výpalný za prodej nových, prázdných ssd/harddisků/paměťovek, [nehledě na jejich skutečný účel](https://www.idnes.cz/technet/pc-mac/autorske-poplatky-z-pametovych-karet-a-disku-se-konecne-snizily.A090114_164414_hardware_vse).[^6]

Pirátství je etický, když neexistuje jiný legální způsob, jak se k médiu dostat. Na tomhle je postavený koncept „*abandonware*“ — jde o software, který je starý, není výrobcem podporovaný a dál se neprodává. Existují celý internetový archívy starých her, který není možný si normální cestou pořídit a hrát, díky kterým jsou legendární herní díla pořád hratelný. Klidně v [prohlížeči](https://classicreload.com/). Díky tomu mají mladší generace možnost interagovat s médii, který utvářely předchozí generace. Abandonware. Věci, na který už i jejich majitelé/tvůrci zapomněli.

Pirátství je etický, když jsem za obsah už zaplatil, ale výrobce se rozhodl, že mi mnou zakoupený obsah znepřístupní. Pokud placení ≠ vlastnictví, tak pirátství ≠ krádež. Příklad za všechny je třetí díl série Warcraft. Poté, co vyšel (*podle [reakce hráčů](https://www.metacritic.com/game/warcraft-iii-reforged/)zpackaný*) remaster, byl původní třetí díl smazaný z herní platformy Blizzardu (*jedné z těch, která má měřitelný negativní vliv na výkon PC při spuštění*). Neexistuje jednoduchá možnost si zahrát původní třetí díl bez toho, aniž by hráči nebyli nucení si koupit remaster. Nebo se vydat na [Sedmimoří](https://en.wikipedia.org/wiki/Seven_Seas?useskin=vector).

Pirátství je za mě etický i v momentě, kdy jsem si koupil nějaký obsah na CD, ale protože třeba nemám CD mechaniku, tak si to stáhnu. Za obsah jsem zaplatil, nevidím problém.

Naprosto etický je pirátění knih, který jsou dlouhodobě nedostupný a jejich dotisk se neplánuje. Kde není žalobce, není soudce. Příkladem za všechny jsou díla [Jiřího Kulhánka](<https://cs.wikipedia.org/wiki/Jiří_Kulhánek_(spisovatel)>). Jeho starší knihy jsou beznadějně vyprodaný a k dotisku se pan Kulhánek staví **velmi** odmítavě. Jeho knihy se díky tomu prodávají na Aukru klidně za tisíce a desetitisíce korun. Pokud jde o výdělky, tyhle peníze podle mě patří autorovi i nakladateli. Pokud jde o čtenáře, já si fakt nemyslím, že všichni lidé, co četli třeba sérii Divocí a zlí, vůbec někdy drželi ty knihy v ruce — přesto je ale Jiří Kulhánek stále enigmatickým fenoménem český fantastiky. A je to právě pirátství, které na tomto statutu má obrovský podíl. Podobně to platí [u her](https://arstechnica.com/gaming/2017/09/eu-study-finds-piracy-doesnt-hurt-game-sales-may-actually-help/) i u [filmů](https://www.businessinsider.com/how-movie-piracy-is-impacting-releases-this-year-2022-5?op=1). U knih, který se nedají vypůjčit v knihovně. U černobílých a němých filmů, který se nedají skoro nikde legálně sehnat.

## [Závěr](#obsah)
Argument, že piráti jsou líní si věci kupovat nebo že „*kradou*“ jen protože můžou, je dezinformace. Koupit si hru nikdy nebylo jednodušší. Zato *vlastnit* hru je čím dál těžší. S jakýmkoliv jiným médiem je situace dost podobná.

Argument, že kvůli pirátství někdo přichází o peníze, je v lepším případě zavádějící, v horším případě bohapustá lež. Lidi, kteří mají potřebu pirátit, jsou často lidi, kteří by si danou věc stejně nekoupili. Takže logicky, nikdo nemůže přijít o peníze, který v první řadě nebyly v oběhu. Trochu mi to připomíná pláč „skutečných“ umělců, když veřejnost začala masově používat generativní AI — hromadně říkali, že jim AI bere práci. Ale to přece není pravda. Lidi, co používají AI art, by si stejně umění živých umělců nekoupili.

Celý téma je mnohem složitější, než jak bych se rád tvářil, že je. Zpoza svých dvou obrazovek rozhodně nevidím do každýho důsledku. Mým cílem není zpochybňovat placení za věci. Sám nabízím služby, které jsou nějak naceněné a rád za ně dostávám peníze, protože mi to pomáhá dál existovat v týhle sféře bytí.

Mým cílem ani není navrhnout jiný systém. Jsem naprosto v pohodě s tím, že ten současný budu kritizovat. Nepotřebuju (*a nedokážu*) navrhnout způsob, jak to udělat líp — podobně jako při recenzi knih/filmů/her nemusím knihy/filmy/hry sám umět napsat/natočit/vyrobit.

Snahou tohohle článku je trochu poodhalit to, že odevzdané placení za *všechno* nutně neznamená, že jsme morální, že podporujeme dobro nebo že to v konečným důsledku něco znamená. Sice je tohle heslo původně myšleno satiricky, ale zrovna tohle je za mě ten případ, kdy platí: „*There is no ethical consumption under capitalism*.“

Chybí tu možnost pro lidi, kteří z jakýhokoliv důvodu nedisponují možnostma, kteří mají „*normální*“ lidé. Nejdřív je prostě potřeba mít prachy, aby člověk měl prachy. Nejdřív je potřeba být fyzický/mentální zdravej, aby člověk byl zdravej. Ale to se příliš lehko řekne. A právě proto si myslím, že pirátství je morálně v pohodě, protože pomáhá bourat bariéry a mazat společenský rozdíly. Je to možnost, jak může obrovský množství lidí participovat na kulturním zeitgeistu

Poslední dobou hodně přemýšlím nad tím, jak se odstřihnout od predátorských taktik korporátů, kteří můj život berou jen jako dojnou farmu na data, který pak za účelem zvýšení zisků používají proti mně nebo proti lidem kolem. Teprve až zjevná neexistence jednoduchých, user-friendly/conscious-friendly, open-source alternativ ke Spotify,[^7] YouTube, Adobe[^8] a Slacku[^9] mi ukázala, jak těžký je vlastnit svoje věci. Teda do tý doby, dokud člověk nepronikne do OpenSource komunity, nenaučí se základy programování a nezačne používat komunitou vytvořené řešení problémů, které ani nečekal, že při odchodu třeba od Spotify bude mít. Ale tohle není něco, co by udělal běžný člověk. Sakra, není to ani něco, co bych já sám rok dozadu čekal, že teď budu dělat.

Jo a pro jistotu — neříkám, že je pirátství neškodný, nemyslím si, že „*právo na informace*“ se vztahuje na hry, filmy, seriály a beletrii;[^10] neříkám, že je v pohodě pirátit drahý software; neříkám, že autorstvo dostává už tak mizivou odměnu za svoji tvorbu a proto jim pirátství neubližuje. Ale to je snad jasný.


---

## [Poznámky pod čarou](#obsah)
{:.no_toc}

{: data-content=“footnotes“}

[^1]: Článek [tady](https://pubmed.ncbi.nlm.nih.gov/22013359/) se tomu věnuje víc do hloubky.
[^2]: Kdyby to nebylo dost jasný, tak říkám, že nás velký firmy sabotují.
[^3]: Celý ten koncept má dost zajímavou historii, [doporučuju přečíst](https://en.wikipedia.org/wiki/Digital_rights_management).
[^4]: Za mě nejlepší cesta je si zřídit Ko-fi, jejich fee je 0-5 %, a oproti třeba Patreonu má hromadu [zajímavých výhod](https://miro.medium.com/v2/resize:fit:720/format:webp/1*bC62PRz6n9EY9RauJaRjeg.png)
[^5]: Tohle se fakt děje. Normální „*krabicovku*“ si už člověk nekoupí — a když jo, není v ní CD/DVD/nosič, ale jen kód. A když se firma rozhodne, že hra už není dost dobrá, z oficiálních míst prostě zmizí ([Warcraft 3](https://www.gamerevolution.com/news/456307-cant-buy-warcraft-3), [The Crew](https://www.reddit.com/r/gaming/comments/1c1y7h3/ubisoft_revoking_licenses_for_the_crew_preventing/)) a už nejde nainstalovat, spustit ani hrát.
[^6]: Zisky umělců by mohly být mnohem vyšší, kdyby třeba majitelé restaurací a bister platili poplatky OSA. V běžné praxi tomu tak ale není, takže se skupina „*líných*“ a „*chudých*“ „*zlodějů*“ (*čti: pirátů*) rozšiřuje o drobné a střední podnikatele.
[^7]: Tady teda alternativa je v podobě [Jellyfin](https://www.youtube.com/watch?v=jKF5GtBIxpM), ale dělal pro ne-programátory může být tvorba vlastního cloudovýho řešení knihovny obsahu dost náročná
[^8]: O alternativě v podobě [Affinity](https://affinity.serif.com/en-us/) vím, ale z druhý ruky vím, že bych ke svý práci stejně potřeboval i programy od Adobe
[^9]: Kecám, našel jsem tři — [Element](https://element.io/), [Mattermost](https://mattermost.com/) a [Zulip](https://zulip.com/)
[^10]: Beletrii jsem řekl schválně, protože pokud jde třeba o některý skripta nebo třeba o vědecký práce, tak tam naprosto nerozumím nastavený cenový politice a přijde mi pokřivená a amorální; studenti v tomhle systému doplácí na svoje studenství (*a tedy nedostatek financí, jsou odkázáni na podporu rodičů, což je privilegium, který každý nemá*), a vědci doplácí na absenci platforem/způsobů, který by jim umožnil práce publikovat bez paywallů (*ze kterých jim přitom často nejde ani koruna*)